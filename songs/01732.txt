  প্রেমের মিলনদিনে সত্য সাক্ষী যিনি  অন্তর্যামী
             নমি তাঁরে আমি— নমি নমি।
  বিপদে সম্পদে সুখে দুখে সাথি  যিনি দিনরাতি  অন্তর্যামী
             নমি তাঁরে আমি— নমি নমি।
        তিমিররাত্রে যাঁর দৃষ্টি তারায় তারায়,
             যাঁর দৃষ্টি জীবনের মরণের সীমা পারায়,
যাঁর দৃষ্টি দীপ্ত সূর্য-আলোকে  অগ্নিশিখায়,  জীব-আত্মায়  অন্তর্যামী
             নমি তাঁরে আমি— নমি নমি।
  জীবনের সব কর্ম  সংসারধর্ম  করো নিবেদন তাঁর চরণে।
        যিনি নিখিলের সাক্ষী,  অন্তর্যামী
             নমি তাঁরে আমি— নমি নমি॥
