 একবার তোরা মা বলিয়া ডাক্‌ ,  জগতজনের শ্রবণ জুড়াক,
 হিমাদ্রিপাষাণ কেঁদে গলে যাক মুখ তুলে আজি চাহো রে ॥
 দাঁড়া দেখি তোরা আত্মপর ভুলি,  হৃদয়ে হৃদয়ে ছুটুক বিজুলি
 প্রভাতগগনে কোটি শির তুলি  নির্ভয়ে আজি গাহো রে ॥
 বিশ কোটি কণ্ঠে মা ব'লে ডাকিলে  রোমাঞ্চ উঠিবে অনন্ত নিখিলে,
 বিশ কোটি ছেলে মায়েরে ঘেরিলে   দশ দিক সুখে হাসিবে ।
 সেদিন প্রভাতে নূতন তপন  নূতন জীবন করিবে বপন
 এ নহে কাহিনী, এ নহে স্বপন আসিবে সে দিন আসিবে ॥
 আপনার মায়ে মা বলে ডাকিলে,   আপনার ভায়ে হৃদয়ে রাখিলে,
 সব পাপ তাপ দূরে যায় চলে  পুণ্য প্রেমের বাতাসে ।
 সেথায় বিরাজে দেব-আশীর্বাদ না থাকে কলহ, না থাকে বিষাদ
 ঘুচে অপমান, জেগে ওঠে প্রাণ বিমল প্রতিভা বিকাশে ॥