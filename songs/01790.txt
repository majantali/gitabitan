আজি উন্মাদ মধুনিশি ওগো  চৈত্রনিশীথশশী।
তুমি এ বিপুল ধরণীর পানে  কী দেখিছ একা বসি
           চৈত্রনিশীথশশী॥

কত নদীতীরে কত মন্দিরে  কত বাতায়নতলে
কত কানাকানি, মন-জানাজানি  সাধাসাধি কত ছলে।
শাখা-প্রশাখার দ্বার-জানালার  আড়ালে আড়ালে পশি
কত সুখদুখ কত কৌতুক  দেখিতেছ একা বসি
            চৈত্রনিশীথশশী॥

মোরে দেখো চাহি—কেহ কোথা নাহি,  শূন্যভবনছাদে
           নৈশ পবন কাঁদে।
তোমারি মতন একাকী আপনি  চাহিয়া রয়েছি বসি
           চৈত্রনিশীথশশী॥
