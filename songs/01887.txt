       অয়ি বিষাদিনী বীণা, আয় সখী,   গা লো সেই-সব পুরানো গান
       বহুদিনকার লুকানো স্বপনে   ভরিয়া দে-না লো আঁধার প্রাণ ॥
       হা রে হতবিধি, মনে পড়ে তোর   সেই একদিন ছিল
       আমি আর্যলক্ষ্মী এই হিমালয়ে  এই বিনোদিনী বীণা করে লয়ে
       যে গান গেয়েছি সে গান শুনিয়া  জগত চমকি উঠিয়াছিল ॥
       আমি অর্জুনেরে আমি যুধিষ্ঠিরে   করিয়াছি স্তনদান ।
       এই কোলে বসি বাল্মীকি করেছে  পুণ্য রামায়ণ গান ।
                আজ অভাগিনী আজ অনাথিনী
       ভয়ে ভয়ে ভয়ে লুকায়ে লুকায়ে  নীরবে নীরবে কাঁদি,
       পাছে জননীর রোদন শুনিয়া   একটি সন্তান উঠে রে জাগিয়া !
                কাঁদিতেও কেহ দেয় না বিধি ॥
       হায় রে বিধাতা, জানেনা তাহারা  সে দিন গিয়াছে চলি
       যে দিন মুছিতে বিন্দু-অশ্রুধার  কত-না করিত সন্তান আমার
                কত-না শোণিত দিত রে ঢালি ॥