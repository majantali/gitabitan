 আনন্দগান উঠুক তবে বাজি
          এবার আমার ব্যথার বাঁশিতে।
 অশ্রুজলের ঢেউয়ের ’পরে আজি
          পারের তরী থাকুক ভাসিতে॥
 যাবার হাওয়া ওই-যে উঠেছে, ওগো, ওই-যে উঠেছে,
 সারারত্রি চক্ষে আমার ঘুম যে ছুটেছে।
 হৃদয় আমার উঠছে দুলে দুলে
          অকূল জলের অট্টহাসিতে—
 কে গো তুমি দাও দেখি তান তুলে
          এবার আমার ব্যথার বাঁশিতে॥
 হে অজানা, অজানা সুর নব
          বাজাও আমার ব্যথার বাঁশিতে,
 হঠাৎ এবার উজান হাওয়ায় তব
          পারের তরী থাক্‌-না ভাসিতে।
 কোনো কালে হয় নি যারে দেখা, ওগো, তারি বিরহে
 এমন করে ডাক দিয়েছে— ঘরে কে রহে!
 বাসার আশা গিয়েছে মোর ঘুরে,
          ঝাঁপ দিয়েছি আকাশরাশিতে।
 পাগল, তোমার সৃষ্টিছাড়া সুরে
          তান দিয়ো মোর ব্যথার বাঁশিতে॥

