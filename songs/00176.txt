 তুমি     এ-পার ও-পার  কর কে গো ওগো  খেয়ার নেয়ে?
 আমি    ঘরের  দ্বারে বসে  বসে দেখি যে  সব চেয়ে॥
            ভাঙিলে  হাট দলে দলে   সবাই  যাবে ঘরে চলে
            আমি  তখন মনে ভাবি, আমিও  যাই ধেয়ে॥
 দেখি    সন্ধ্যাবেলা  ও পার-পানে  তরণী যাও  বেয়ে।
 দেখে    মন আমার  কেমন করে,   ওঠে যে  গান গেয়ে
                 ওগো  খেয়ার নেয়ে॥
            কালো  জলের কলকলে   আঁখি  আমার ছলছলে,
            ও পার  হতে সোনার আভা  পরান ফেলে  ছেয়ে।
 দেখি    তোমার  মুখে কথাটি  নাই ওগো খেয়ার  নেয়ে—
 কী যে  তোমার  চোখে লেখা আছে  দেখি যে সব চেয়ে
                 ওগো  খেয়ার নেয়ে।
            আমার  মুখে  ক্ষণতরে   যদি  তোমার আঁখি পড়ে
            আমি  তখন মনে ভাবি  আমিও  যাই ধেয়ে
                 ওগো  খেয়ার নেয়ে॥

