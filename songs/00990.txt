       বেঁধেছ প্রেমের পাশে ওহে প্রেমময়।
 তব প্রেম লাগি   দিবানিশি জাগি  ব্যাকুলহৃদয়॥
 তব প্রেমে কুসুম হাসে,  তব প্রেমে চাঁদ বিকাশে,
              প্রেমহাসি তব উষা নব নব,
              প্রেমে-নিমগন নিখিল নীরব,
 তব প্রেম-তরে ফিরে হা হা ক’রে উদাসী মলয়॥
       আকুল প্রাণ মম ফিরিবে না সংসারে,
       ভুলেছে তোমারি রূপে নয়ন আমারি।
 জলে স্থলে    গগনতলে    তব সুধাবাণী সতত উথলে—
              শুনিয়া পরান শান্তি না মানে,
              ছুটে যেতে চায় অনন্তেরই পানে,
 আকুল হৃদয়  খোঁজে বিশ্বময়  ও প্রেম-আলয়॥

