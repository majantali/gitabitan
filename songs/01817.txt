তোমার কটি-তটের ধটি  কে দিল রাঙিয়া—
কোমল গায়ে দিল পরায়ে  রঙ্গিন আঙিয়া॥
বিহানবেলা আঙিনাতলে  এসেছ তুমি কী খেলাছলে—
চরণ দুটি চলিতে ছুটি  পড়িছে ভাঙিয়া।
তোমার কটি-তটের ধটি  কে দিল রাঙিয়া॥

কিসের সুখে সহাস মুখে  নাচিছ বাছনি—
দুয়ার-পাশে জননী হাসে  হেরিয়া নাচনি।
তাথেই-থেই তালির সাথে  কাঁকন বাজে মায়ের হাতে—
রাখাল-বেশে ধরেছ হেসে  বেণুর পাঁচনি।
কিসের সুখে সহাস মুখে  নাচিছ বাছনি।

নিখিল শোনে আকুল-মনে  নূপুর-বাজনা,
তপন-শশী হেরিছে বসি  তোমার সাজনা।
ঘুমাও যবে মায়ের বুকে  আকাশ চেয়ে রহে ও মুখে,
জাগিলে পরে প্রভাত করে  নয়ন-মাজনা।
নিখিল শোনে আকুল-মনে  নূপুর-বাজনা॥
