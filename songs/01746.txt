কাছে তার যাই যদি            কত যেন পায় নিধি,
         তবু হরষের হাসি ফুটে-ফুটে ফুটে না।
কখনো বা মৃদু হেসে           আদর করিতে এসে
         সহসা শরমে বাধে, মন উঠে উঠে না।
রোষের ছলনা করি            দূরে যাই, চাই ফিরি—
         চরণ-বরণ-তরে উঠে-উঠে উঠে না।
কাতর নিশ্বাস ফেলি                  আকুল নয়ন মেলি
         চাহি থাকে, লাজবাঁধ তবু টুটে টুটে না।
যখন ঘুমায়ে থাকি               মুখপানে মেলি আঁখি
         চাহি থাকে, দেখি দেখি সাধ যেন মিতে না।
সহসা উঠিলে জাগি                তখন কিসের লাগি
         শরমেতে ম'রে গিয়ে কথা যেন ফুটে না।
লাজময়ী, তোর চেয়ে              দেখি নি লাজুক মেয়ে,
         প্রেমবরিষার স্রোতে লাজ তবু টুটে না॥১৩
