অবেলায় যদি এসেছ আমার বনে    দিনের বিদায়ক্ষণে
গেয়ো না, গেয়ো না চঞ্চল গান ক্লান্ত এ সমীরণে॥
              ঘন বকুলের ম্লান বীথিকায়
              শীর্ণ যে ফুল ঝ'রে ঝ'রে যায়
তাই দিয়ে হার কেন গাঁথ হায়,   লাজ বাসি তায় মনে।
চেয়ো না, চেয়ো না মোর দীনতায়    হেলায় নয়নকোণে॥
এসো এসো কাল রজনীর অবসানে   প্রভাত-আলোর দ্বারে।
যেয়ো না, যেয়ো না অকালে হানিয়া   সকালের কলিকারে।
              এসো এসো যদি কভু সুসময়
              নিয়ে আসে তার ভরা সঞ্চয়,
চিরনবীনের যদি ঘটে জয়—   সাজি ভরা হয় ধনে।
     নিয়ো না, নিয়ো না মোর পরিচয়
              এ ছায়ার আবরণে॥
