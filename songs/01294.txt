           ওই মরণের সাগরপারে চুপে চুপে
           এলে তুমি ভুবনমোহন স্বপনরূপে॥
             কান্না আমার সারা প্রহর তোমায় ডেকে
             ঘুরেছিল চারি দিকের বাধায় ঠেকে,
               বন্ধ ছিলেম এই জীবনের অন্ধকূপে—
               আজ এসেছ ভুবনমোহন স্বপনরূপে॥
          আজ কী দেখি কালো চুলের আঁধার ঢালা,
 তারি  স্তরে স্তরে সন্ধ্যাতারার মানিক জ্বালা।
             আকাশ আজি গানের ব্যথায় ভরে আছে,
             ঝিল্লিরবে কাঁপে তোমার পায়ের কাছে,
                বন্দনা তোর পুষ্পবনের গন্ধধূপে—
                আজ এসেছ ভুবনমোহন স্বপনরূপে॥

