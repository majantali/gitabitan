 জানি হে যবে প্রভাত হবে তোমার কৃপা-তরণী
           লইবে মোরে ভবসাগর-কিনারে।
 করি না ভয়, তোমারি জয় গাহিয়া যাব চলিয়া,
           দাঁড়াব আসি তব অমৃতদুয়ারে  হে প্রভু॥
 জানি হে তুমি যুগে যুগে তোমার বাহু ঘেরিয়া
           রেখেছ মোরে তব অসীম ভুবনে হে—
 জনম মোরে দিয়েছ তুমি আলোক হতে আলোকে,
           জীবন হতে নিয়েছ নব জীবনে  হে প্রভু॥
 জানি হে নাথ, পুণ্যপাপে হৃদয় মোর সতত
           শয়ান আছে তব নয়নসমুখে হে প্রভু।
 আমার হাতে তোমার হাত রয়েছে দিনরজনী,
           সকল পথে-বিপথে সুখে-অসুখে হে প্রভু।
 জানি হে জানি, জীবন মম বিফল কভু হবে না,
           দিবে না ফেলি বিনাশভয়পাথারে হে—
 এমন দিন আসিবে যবে করুণাভরে আপনি
           ফুলের মত তুলিয়া লবে তাহারে  হে প্রভু॥

