            ভাঙ্গা দেউলের দেবতা,
তব বন্দনা রচিতে, ছিন্না বীণার তন্ত্রী বিরতা।
সন্ধ্যাগগনে ঘোষে না শঙ্খ তোমার আরতিবারতা।
তব মন্দির স্থিরগম্ভীর, ভাঙ্গা দেউলের দেবতা॥
            তব জনহীন ভবনে
থেকে থেকে আসে ব্যাকুল গন্ধ নববসন্তপবনে।
যে ফুলে রচে নি পূজার অর্ঘ্য, রাখে নি ও রাঙ্গা চরণে,
সে ফুল ফোটার আসে সমাচার জনহীন ভাঙ্গা ভবনে॥
            পূজাহীন তব পূজারি
কোথা সারা দিন ফিরে উদাসীন কার প্রসাদের ভিখারি।
গোধুলিবেলায় বনের ছায়ায় চির-উপবাস-ভুখারি
ভাঙ্গা মন্দিরে আসে ফিরে ফিরে পূজাহীন তব পূজারি॥
            ভাঙ্গা দেউলের দেবতা,
কত উৎসব হইল নীরব, কত পূজানিশা বিগতা।
কত বিজয়ায় নবীন প্রতিমা কত যায় কত কব তা—
শুধু চিরদিন থাকে সেবাহীন ভাঙ্গা দেউলের দেবতা॥
