 আমার   মাথা নত করে দাও হে তোমার চরণধুলার তলে।
                সকল অহঙ্কার হে আমার ডুবাও চোখের জলে॥
     নিজেরে করিতে গৌরব দান   নিজেরে কেবলই করি অপমান,
               আপনারে শুধু ঘেরিয়া ঘেরিয়া ঘুরে মরি পলে পলে।
               সকল অহঙ্কার হে আমার ডুবাও চোখের জলে॥
               আমারে না যেন করি প্রচার আমার আপন কাজে,
               তোমারি ইচ্ছা করো হে পূর্ণ আমার জীবনমাঝে।
     যাচি হে তোমার চরমশান্তি    পরানে তোমার পরমকান্তি—
              আমারে আড়াল করিয়া দাঁড়াও হৃদয়পদ্মদলে।
              সকল অহঙ্কার হে আমার ডুবাও চোখের জলে॥

