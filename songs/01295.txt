 ওগো সুন্দর, একদা কী জানি কোন্‌ পুণ্যের ফলে
 আমি বনফুল তোমার মালায় ছিলাম তোমার গলে॥
          তখন প্রভাতে প্রথম তরুণ আলো
          ঘুম-ভাঙা চোখে ধরার লেগেছে ভালো,
 বিভাসে ললিতে নবীনের বীণা বেজেছে জলে স্থলে॥
          আজি এ ক্লান্ত দিবসের অবসানে
          লুপ্ত আলোয়, পাখির সুপ্ত গানে,
 শ্রান্তি-আবেশে যদি অবশেষে ঝরে ফুল ধরাতলে—
          সন্ধ্যাবাতাসে অন্ধকারের পারে
          পিছে পিছে তব উড়ায়ে চলুক তারে,
 ধুলায় ধুলায় দীর্ণ জীর্ণ না হোক সে পলে পলে॥

