                            হায় হায় হায়      দিন চলি যায়।
            চা-স্পৃহ চঞ্চল    চাতকদল চল'     চল' চল' হে॥
      টগ'বগ'-উচ্ছল     কাথলিতল-জল   কল'কল' হে।
এল      চীনগগন হতে    পূর্বপবনস্রোতে    শ্যামলরসধরপুঞ্জ॥
শ্রাবণবাসরে  রস ঝর'ঝর' ঝরে,   ভুঞ্জ হে ভুঞ্জ     দলবল হে।
এস'     পুঁথিপরিচারক    তদ্ধিতকারক     তারক তুমি কাণ্ডারী।
এস'     গণিতধুরন্ধর      কাব্যপুরন্দর      ভূবিবরণভাণ্ডারী।
এস'     বিশ্বভারনত       শুষ্করুটিনপথ-     মরু-পরিচারণক্লান্ত।
এস'     হিসাবপত্তরত্রস্ত    তহবিল-মিল-ভুল-গ্রস্ত     লোচনপ্রান্ত-      ছল'ছল' হে।
এস'     গীতিবীথিচর       তম্বুরকরধর       তানতালতলমগ্ন।
এস'     চিত্রী চট'পট'      ফেলি তুলিকপট       রেখাবর্ণবিলগ্ন।
এস'     কন্‌স্‌টিট্যুশন-       নিয়মবিভূষণ       তর্কে অপরিশ্রান্ত।
এস'     কমিটিপলাতক      বিধানঘাতক        এস' দিগভ্রান্ত   টল'মল' হে॥