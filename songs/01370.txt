হৃদয়ে হৃদয় আসি মিলে যায় যেথা,
         হে বন্ধু আমার,
সে পুণ্যতীর্থের যিনি জাগ্রত দেবতা
         তাঁরে নমস্কার॥
বিশ্বলোক নিত্য যাঁর শাশ্বত শাসনে
মরণ উত্তীর্ণ হয় প্রতি ক্ষণে ক্ষণে,
আবর্জনা দূরে যায় জরাজীর্ণতার,
         তাঁরে নমস্কার॥
যুগান্তের বহ্নিস্নানে যুগান্তর দিন
নির্মল করেন যিনি, করেন নবীন,
ক্ষয়েশষে পরিপূর্ণ করেন সংসার,
         তাঁরে নমস্কার।
পথযাত্রী জীবনের দুঃখে সুখে ভরি
অজানা উদ্দেশ-পানে চলে কালতরী,
ক্লান্তি তার দূর করি করিছেন পার,
         তাঁরে নমস্কার॥

