বাঁশরি বাজাতে চাহি, বাঁশরি বাজিল কই
বিহরিছে সমীরণ, কুহরিছে পিকগণ,
মথুরার উপবন   কুসুমে সাজিল ওই॥
বিকচ বকুলফুল   দেখে যে হতেছে ভুল,
কোথকার অলিকুল   গুঞ্জরে কোথায়।
এ নহে কি বৃন্দাবন,   কোথা সেই চন্দ্রানন,
ঐ কি নূপুরধ্বনি,   বনপথে শুনা যায়।
একা আছি বনে বসি,   পীত ধড়া পড়ে খসি,
সোঙরি সে মুখশশী   পরান মজিল সই॥
একবার রাধে রাধে   ডাক্‌ বাঁশি মনোসাধে—
আজি এ মধুর চাঁদে   মধুর যামিনী ভায়।
কোথা সে বিধুরা বালা— মলিনমালতীমালা,
হৃদয়ে বিরহজ্বালা,   এ নিশি পোহায় হায়।
কবি যে হল আকুল,   একি রে বিধির ভুল,
মথুরায় কেন ফুল   ফুটেছে আজি লো সই॥
