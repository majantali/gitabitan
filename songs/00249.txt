 ওরে  ভীরু, তোমার  হাতে নাই  ভুবনের ভার।
 হালের  কাছে মাঝি আছে , করবে নদী  পার॥
 তুফান  যদি এসে থাকে  তোমার কিসের  দায়—
 চেয়ে  দেখো ঢেউয়ের  খেলা, কাজ কী  ভাবনায়?
 আসুক-নাকো  গহন রাতি, হোক-না  অন্ধকার—
 হালের  কাছে মাঝি আছে , করবে নদী  পার॥
 পশ্চিমে  তুই তাকিয়ে  দেখিস মেঘে  আকাশ ডোবা,
 আনন্দে  তুই পুবের  দিকে দেখ্‌-না  তারার শোভা।
 সাথি  যারা আছে তারা  তোমার আপন  ব’লে
 ভাবো  কি তাই রক্ষা  পাবে তোমারি  ওই কোলে?
 উঠবে  রে ঝড়, দুলবে  রে বুক, জাগবে  হাহাকার—
 হালের  কাছে মাঝি আছে , করবে তরী  পার॥

