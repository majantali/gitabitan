সকাতরে ঐ কাঁদিছে সকলে,   শোনো শোনো পিতা।
কহো কানে কানে, শুনাও প্রাণে প্রাণে   মঙ্গলবারতা॥
ক্ষুদ্র আশা নিয়ে রয়েছে বাঁচিয়ে,  সদাই ভাবনা।
যা-কিছু পায় হারায়ে যায়,   না মানে সান্ত্বনা॥
সুখ-আশে দিশে দিশে  বেড়ায় কাতরে—
মরীচিকা ধরিতে চায়   এ মরুপ্রান্তরে॥
ফুরায় বেলা, ফুরায় খেলা,   সন্ধ্যা হয়ে আসে—
কাঁদে তখন আকুল-মন,  কাঁপে তরাসে॥
কী হবে গতি, বিশ্বপতি,   শান্তি কোথা আছে—
তোমারে দাও, আশা পূরাও,   তুমি এসো কাছে॥
