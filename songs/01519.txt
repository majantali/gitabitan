        দুজনে যেথায় মিলিছে সেথায়  তুমি থাকো, প্রভু, তুমি থাকো।
        দুজনে যাহারা চলেছে তাদের  তুমি রাখো, প্রভু, সাথে রাখো॥
যেথা দুজনের মিলিছে দৃষ্টি   সেথা হোক তব সুধার বৃষ্টি—
দোঁহে যারা ডাকে দোঁহারে তাদের   তুমি ডাকো, প্রভু, তুমি ডাকো॥
        দুজনে মিলিয়া গৃহের প্রদীপে   জ্বালাইছে যে আলোক
        তাহাতে, হে দেব, হে বিশ্বদেব,   তোমারি আরতি হোক॥
মধুর মিলনে মিলি দুটি হিয়া   প্রেমের বৃন্তে উঠে বিকশিয়া,
সকল অশুভ হইতে তাহারে   তুমি ঢাকো, প্রভু, তুমি  ঢাকো॥
