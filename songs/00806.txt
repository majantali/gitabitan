      ওদের    বাঁধন যতই শক্ত হবে ততই বাঁধন টুটবে,
                   মোদের ততই বাঁধন টুটবে।
      ওদের    যতই আঁখি রক্ত হবে মোদের আঁখি ফুটবে,
                   ততই মোদের আঁখি ফুটবে॥
আজকে যে তোর কাজ করা চাই,  স্বপ্ন দেখার সময় তো নাই—
      এখন     ওরা যতই গর্জাবে, ভাই, তন্দ্রা ততই ছুটবে,
                   মোদের   তন্দ্রা ততই ছুটবে॥
      ওরা       ভাঙতে যতই চাবে জোরে   গড়বে ততই দ্বিগুণ করে,
      ওরা       যতই রাগে মারবে রে ঘা ততই যে ঢেউ উঠবে।
      তোরা     ভরসা না ছাড়িস কভু,  জেগে আছেন জগৎ-প্রভু—
      ওরা       ধর্ম যতই দলবে ততই ধুলায় ধ্বজা লুটবে,
                   ওদের   ধুলায় ধ্বজা লুটবে॥

