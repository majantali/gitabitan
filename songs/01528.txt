                আয় রে মোরা ফসল কাটি—
                      ফসল কাটি, ফসল কাটি।
         মাঠ আমাদের মিতা ওরে,   আজ তারি সওগাতে
 মোদের  ঘরের আঙন সারা বছর ভরবে দিনে রাতে॥
   মোরা  নেব তারি দান, তাই-যে কাটি ধান,
     তাই-যে গাহি গান— তাই যে সুখে খাটি॥
      বাদল এসে রচেছিল ছায়ার মায়াঘর,
       রোদ এসেছে সোনার জাদুকর—
                    ও সে সোনার   জাদুকর।
  শ্যামে সোনায় মিলন হল মোদের মাঠের মাঝে,
 মোদের   ভালোবাসার মাটি-যে তাই সাজলো এমন সাজে।
  মোরা   নেব তারি দান,  তাই-যে কাটি ধান,
   তাই-যে গাহি গান,  তাই-যে সুখে খাটি॥
