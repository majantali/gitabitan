    জাগে নি এখনো জাগে নি
     রসাতলবাসিনী নাগিনী।  জাগে নি।
      বাজ্‌ বাজ্‌ বাজ্‌ বাঁশি, বাজ্‌ রে
         মহাভীমপাতালী রাগিণী।
  জেগে ওঠ্‌ মায়াকালী নাগিনী।  জাগে নি।
           ওরে মোর মন্ত্রে কান দে—
      টান দে, টান দে, টান দে, টান দে।
          বিষগর্জনে ওকে ডাক দে—
      পাক দে, পাক দে, পাক দে, পাক দে,
          গহ্বর হতে তুই বার হ,
           সপ্তসমুদ্র পার হ।
               বেঁধে তারে আন্‌ রে—
          টান্‌ রে, টান্‌ রে, টান্‌ রে, টান্‌ রে।
           নাগিনী জাগল, জাগল, জাগল—
 পাক দিতে ওই লাগল, লাগল, লাগল—
       মায়াটান ওই টানল, টানল, টানল।
         বেঁধে আনল, বেঁধে আনল, বেঁধে আনল॥
           এইবার নৃত্যে করো আহ্বান—
                    ধর তোরা গান।
          আয় তোরা যোগ দিবি আয় যোগিনীর দল।
              আয় তোরা আয়।
                  আয় তোরা আয়।
                      আয় তোরা আয়॥
