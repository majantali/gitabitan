বনদেবীগণ
সকলে।  আয় লো সজনী, সবে মিলে—
        ঝর ঝর বারিধারা,
        মৃদু মৃদু গুরু গুরু গর্জন—
        এ-বরষা দিনে
        হাতে হাতে ধরি ধরি
        গাব মোরা লতিকা-দোলায় দুলে।
 প্রথম।  ফুটাব যতনে কেতকী কদম্ব অগণন—
 দ্বিতীয়।  মাখাব বরন ফুলে ফুলে।
 তৃতীয়।  পিয়াব নবীন সলিল, পিয়াসিত তরুলতা—
 চতুর্থ।  লতিকা বাঁধিব গাছে তুলে।
 প্রথম।  বনেরে সাজায়ে দিব, গাঁথিব মুকুতাকণা,
           পল্লবশ্যামদুকূলে।
  দ্বিতীয়। নাচিব, সখী, সবে নবঘন-উৎসবে
           বিকচ বকুলতরু-মূলে॥
