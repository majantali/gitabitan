উজ্জ্বল করো হে আজি এ আনন্দরাতি
  বিকাশিয়া তোমার আনন্দমুখভাতি।
সভা-মাঝে তুমি আজ  বিরাজো হে রাজরাজ,
  আনন্দে রেখেছি তব সিংহাসন পাতি॥
    সুন্দর করো, হে প্রভু, জীবন যৌবন
       তোমারি মাধুরীসুধা করি বরিষন ।
লহো তুমি লহো তুলে   তোমারি চরণমূলে
   নবীন মিলনমালা প্রেমসূত্রে গাঁথি॥
   মঙ্গল করো হে, আজি মঙ্গলবন্ধন
   তব শুভ আশীর্বাদ করি বরিষন।
বরিষ হে ধ্রুবতারা, কল্যাণকিরণধারা—
দুর্দিনে সুদিনে তুমি থাকো চিরসাথি ॥
