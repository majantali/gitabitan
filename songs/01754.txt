         বসন্তপ্রভাতে এক মালতীর ফুল
প্রথম মেলিল আঁখি তার,  চাহিয়া দেখিল চারি ধার॥
         উষারানী দাঁড়াইয়া শিয়রে তাহার
দেখিছে ফুলের ঘুম-ভাঙ্গা।  হরষে কপোল তার রাঙ্গা॥
মধুকর গান গেয়ে বলে,  'মধু কই। মধু দাও দাও।'
হরষে হৃদয় ফেটে গিয়ে  ফুল বলে, ' এই লও লও।'
বায়ু আসি কহে কানে কানে,  'ফুলবালা, পরিমল দাও।'
আনন্দে কাঁদিয়া কহে ফুল,  ' যাহা আছে সব লয়ে যাও।'
হরষ ধরে না তার চিতে,  আপনারে চাহে বিলাইতে,
বালিকা আনন্দে কুটি-কুটি  পাতায় পাতায় পড়ে লুটি॥