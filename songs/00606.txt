           আজ দখিন-বাতাসে
নাম-না-জানা কোন্‌ বনফুল ফুটল বনের ঘাসে।
'ও মোর   পথের সাথি পথে পথে গোপনে যায় আসে।'
কৃষ্ণচূড়া চূড়ায় সাজে,   বকুল তোমার মালার মাঝে,
শিরীষ তোমার ভরবে সাজি ফুটেছে সেই আশে।
'এ মোর   পথের বাঁশির সুরে সুরে লুকিয়ে কাঁদে হাসে।'
ওরে   দেখ বা নাই দেখ, ওরে   যাও বা না যাও ভুলে।
ওরে   নাই বা দিলে দোলা, ওরে   নাই বা নিলে তুলে।
সভায় তোমার ও কেহ নয়,   ওর সাথে নেই ঘরের প্রণয়,
যাওয়া-আসার আভাস নিয়ে রয়েছে এক পাশে।
'ওগো   ওর সাথে মোর প্রাণের কথা নিশ্বাসে নিশ্বাসে।'
