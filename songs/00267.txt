 বিপদে  মোরে রক্ষা  করো এ নহে মোর  প্রার্থনা—
          বিপদে  আমি না যেন  করি ভয়।
 দুঃখতাপে  ব্যথিত চিতে  নাই বা দিলে  সান্ত্বনা,
          দুঃখে  যেন করিতে  পারি জয়॥
 সহায়  মোর না যদি  জুটে    নিজের বল না  যেন টুটে—
          সংসারেতে  ঘটিলে ক্ষতি, লভিলে  শুধু বঞ্চনা
               নিজের  মনে না যেন  মানি ক্ষয়॥
 আমারে  তুমি করিবে  ত্রাণ এ নহে  মোর  প্রার্থনা—
               তরিতে  পারি শকতি যেন  রয়।
 আমার  ভার লাঘব করি  নাই বা দিলে  সান্ত্বনা,
               বহিতে  পারি এমনি যেন  হয়॥
 নম্রশিরে  সুখের দিনে   তোমারি  মুখ লইব চিনে—
          দুখের  রাতে নিখিল  ধরা যেদিন করে  বঞ্চনা
               তোমারে  যেন না করি  সংশয়॥

