আমার    জীর্ণ পাতা যাবার বেলায় বারে বারে
       ডাক দিয়ে যায় নতুন পাতার দ্বারে দ্বারে॥
             তাই তো আমার এই জীবনের বনচ্ছায়ে
             ফাগুন আসে ফিরে ফিরে দখিন-বায়ে,
                  নতুন সুরে গান উড়ে যায় আকাশ-পারে,
                  নতুন রঙে ফুল ফুটে তাই ভারে ভারে॥
       ওগো আমার নিত্য-নূতন, দাঁড়াও হেসে।
       চলব তোমার নিমন্ত্রণে নবীন বেশে।
             দিনের শেষে নিবল যখন পথের আলো,
             সাগরতীরে যাত্রা আমার যেই ফুরালো,
                   তোমার বাঁশি বাজে সাঁঝের অন্ধকারে—
                   শূন্যে আমার উঠল তারা সারে সারে॥
