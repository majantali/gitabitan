আঁধারের লীলা আকাশে আলোকলেখায়-লেখায়,
           ছন্দের লীলা অচলকঠিনমৃদঙ্গে।
অরূপের লীলা অগোনা রূপের রেখায় রেখায়,
           স্তব্ধ অতল খেলায় তরলতরঙ্গে॥
     আপনারে পাওয়া আপনা-ত্যাগের গভীর লীলায়,
     মূর্তির লীলা মূর্তিবিহীন কঠোর শিলায়,
           শান্ত শিবের লীলা যে প্রলয়ভ্রূভঙ্গে॥
শৈলের লীলা নির্ঝরকলকলিত রোলে,
           শুভ্রের লীলা কত-না রঙ্গে বিরঙ্গে।
মাটির লীলা যে শস্যের বায়ুহেলিত দোলে,
           আকাশের লীলা উধাও ভাষার বিহঙ্গে।
      স্বর্গের খেলা মর্তের ম্লান ধুলায় হেলায়,
      দুঃখেরে লয়ে আনন্দ খেলে দোলন-খেলায়,
           শৌর্যের খেলা ভীরু মাধুরীর আসঙ্গে॥