বলি, ও আমার গোলাপ-বালা,    বলি, ও আমার গোলাপ-বালা—
তোলো মুখানি, তোলো মুখানি— কুসুমকুঞ্জ করো আলা।
বলি,  কিসের শরম এত !   সখী,   কিসের শরম এত !
সখী,   পাতার মাঝারে লুকায়ে মুখানি কিসের শরম এত।
বালা,   ঘুমায়ে পড়েছে ধরা।   সখী,   ঘুমায় চন্দ্রতারা।
প্রিয়ে,   ঘুমায় দিক্‌বালারা    সবে—    ঘুমায় জগৎ যত।
      বলিতে মনের কথা,   সখী,   এমন সময় কোথা।
প্রিয়ে,  তোলো মুখানি, আছে গো আমার প্রাণের কথা কত।
আমি   এমন সুধীর স্বরে,   সখী,   কহিব তোমার কানে—
প্রিয়ে,  স্বপনের মতো সে কথা আসিয়ে পশিবে তোমার প্রাণে।
তবে   মুখানি তুলিয়ে চাও,  সুধীরে   মুখানি তুলিয়ে চাও।
সখী,   একটি চুম্বন দাও— গোপনে   একটি চুম্বন চাও॥
