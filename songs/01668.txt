যদি          ভরিয়া লইবে কুম্ভ          এসো ওগো, এসো মোর
                             হৃদয়নীরে।
              তলতল ছলছল         কাঁদিবে গভীর জল
                        ঐ দুটি সুকোমল   চরণ ঘিরে।
              আজি বর্ষা গাঢ়তম,          নিবিড়কুন্তলসম
                        মেঘ নামিয়াছে মম   দুইটি তীরে।
              ঐ-যে শবদ চিনি,          নূপুর রিনিকিঝিনি—
                        কে গো তুমি একাকিনী   আসিছ ধীরে।
যদি          ভরিয়া লইবে কুম্ভ           এসো ওগো, এসো মোর
                                 হৃদয়নীরে॥
যদি          মরণ লভিতে চাও             এসো তবে ঝাঁপ দাও
                                 সলিলমাঝে।
              স্নিগ্ধ শান্ত সুগভীর—        নাহি তল, নাহি তীর,
                        মৃত্যুসম নীল নীর   স্থির বিরাজে।
              নাহি রাত্রিদিনমান—          আদি অন্ত পরিমাণ,
                        সে অতলে গীতগান   কিছু না বাজে।
              যাও সব যাও ভুলে,          নিখিলবন্ধন খুলে
                        ফেলে দিয়ে এসো কূলে সকল কাজে।
যদি          ভরিয়া লইবে কুম্ভ             এসো ওগো, এসো মোর
                                 হৃদয়নীরে॥
