শুধু   যাওয়া আসা, শুধু স্রোতে ভাসা,
শুধু   আলো-আঁধারে কাঁদা-হাসা॥
শুধু   দেখা পাওয়া, শুধু ছুঁয়ে যাওয়া,
শুধু   দূরে যেতে যেতে কেঁদে চাওয়া,
শুধু   নব দুরাশায় আগে চ'লে যায়—
     পিছে ফেলে যায় মিছে আশা॥
     অশেষ বাসনা লয়ে ভাঙা বল,
     প্রাণপণ কাজে পায় ভাঙা ফল,
     ভাঙা তরী ধ'রে ভাসে পারাবারে,
     ভাব কেঁদে মরে— ভাঙা ভাষা।
     হৃদয়ে হৃদয়ে আধো পরিচয়,
     আধখানি কথা সাঙ্গ নাহি হয়,
     লাজে ভয়ে ত্রাসে আধো-বিশ্বাসে
               শুধু আধখানি ভালোবাসা॥
