 তাই তোমার আনন্দ আমার ’পর
             তুমি  তাই এসেছ নীচে—
 আমায় নইলে,  ত্রিভুবনেশ্বর,
      তোমার  প্রেম হত যে মিছে॥
           আমায় নিয়ে মেলেছ এই মেলা,
           আমার হিয়ায় চলছে রসের খেলা,
           মোর জীবনে বিচিত্র রূপ ধরে
                  তোমার  ইচ্ছা তরঙ্গিছে॥
           তাই তো তুমি রাজার রাজা হয়ে
                  তবু  আমার হৃদয় লাগি
           ফিরছ কত মনোহরণ বেশে,
                  প্রভু,  নিত্য আছ জাগি।
                          তাই তো, প্রভু যেথায় এল নেমে
                          তোমারি প্রেম ভক্তপ্রাণের প্রেমে
           মূর্তি তোমার যুগলসম্মিলনে সেথায় পূর্ণ প্রকাশিছে॥

