কোন্‌  সুদূর হতে আমার মনোমাঝে
     বাণীর ধারা বহে—আমার প্রাণে প্রাণে।
আমি      কখন শুনি, কখন শুনি না যে,
           কখন্‌ কী যে কহে—আমার কানে কানে॥
           আমার ঘুমে আমার কোলাহলে
           আমার আঁখি-জলে  তাহারি সুর,
           তাহারি সুর জীবন-গুহাতলে
           গোপন গানে রহে—আমার কানে কানে॥
কোন্‌      ঘন গহন বিজন তীরে তীরে
তাহার ভাঙা গড়া—ছায়ার তলে তলে।
           আমি    জানি না কোন্‌ দক্ষিণসমীরে
           তাহার ওঠা পড়া— ঢেউয়ের ছলোছলে।
এই  ধরণীরে গগন-পারের ছাঁদে  সে যে  তারার সাথে বাঁধে,
           সুখের সাথে দুখ মিলায়ে কাঁদে
    'এ নহে এই নহে— নহে নহে, এ নহে এই নহে'—
                           কাঁদে কানে কানে॥
