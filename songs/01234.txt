        ওহে        জীবনবল্লভ, ওহে সাধনদুর্লভ,
        আমি      মর্মের কথা অন্তরব্যথা কিছুই নাহি কব—
        শুধু         জীবন মন চরণে দিনু বুঝিয়া লহো সব।
                       আমি কী আর কব॥
        এই         সংসারপথসঙ্কট অতি কণ্টকময় হে,
        আমি      নীরবে যাব হৃদয়ে লয়ে প্রেমমুরতি তব।
                      আমি কী আর কব॥
                      সুখ দুখ সব তুচ্ছ করিনু প্রিয় অপ্রিয় হে—
        তুমি       নিজ হাতে যাহা সঁপিবে তাহা মাথায় তুলিয়া লব।
                      আমি কী আর কব॥
                      অপরাধ যদি ক’রে থাকি পদে, না করো যদি ক্ষমা,
        তবে      পরানপ্রিয়, দিয়ো হে দিয়ো বেদনা নব নব।
        তবু       ফেলো না দূরে, দিবসশেষে ডেকে নিয়ো চরণে—
                     তুমি ছাড়া আর কী আছে আমার মৃত্যু-আঁধার ভব।
                     আমি কী আর কব॥

