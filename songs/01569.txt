তাঁহার আনন্দধারা   জগতে যেতেছে বয়ে,
এসো সবে নরনারী  আপন হৃদয় ল'য়ে॥
সে আনন্দে উপবন  বিকশিত অনুক্ষণ,
সে আনন্দে ধায় নদী   আনন্দবারতা ক'য়ে॥
সে পুণ্যনির্ঝরস্রোতে    বিশ্ব করিতেছে স্নান,
রাখো সে অমৃতধারা    পূরিয়া হৃদয় প্রাণ।
তোমরা এসেছ তীরে— শূন্য কি যাইবে ফিরে,
শেষে কি নয়ননীরে   ডুবিবে তৃষিত হয়ে॥
চিরদিন এ আকাশ   নবীন নীলিমাময়,
চিরদিন এ ধরণী   যৌবনে ফুটিয়া রয়।
সে আনন্দরসপানে  চিরপ্রেম জাগে প্রাণে,
দহে না সংসারতাপ  সংসার-মাঝারে র'য়ে॥
