ছি ছি,  চোখের জলে ভেজাস নে আর মাটি।
এবার   কঠিন হয়ে থাক্‌-না ওরে, বক্ষোদুয়ার আঁটি—
      জোরে     বক্ষোদুয়ার আঁটি॥
পরানটাকে গলিয়ে  ফেলে দিস নে, রে ভাই, পথে ঢেলে
                     মিথ্যে অকাজে—
ওরে  নিয়ে তারে চলবি পারে কতই বাধা কাটি,
      পথের     কতই বাধা কাটি॥
দেখলে ও তোর জলের ধারা  ঘরে পরে হাসবে যারা
                    তারা চার দিকে—
তাদের    দ্বারেই গিয়ে কান্না জুড়িস,    যায় না কি বুক ফাটি,
      লাজে     যায় না কি বুক ফাটি?।
দিনের বেলা জগৎ-মাঝে  সবাই যখন চলছে কাজে  আপন গরবে—
      তোরা     পথের ধারে ব্যথা নিয়ে করিস ঘাঁটাঘাঁটি—
      কেবল    করিস ঘাঁটাঘাঁটি॥

