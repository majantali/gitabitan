       শান্ত  হ রে মম চিত্ত  নিরাকুল, শান্ত  হ রে ওরে দীন!
       হেরো  চিদম্বরে  মঙ্গলে  সুন্দরে  সর্বচরাচর লীন॥
 শুন রে  নিখিলহৃদয়নিস্যন্দিত   শূন্যতলে  উথলে  জয়সঙ্গীত,
       হেরো  বিশ্ব   চিরপ্রাণতরঙ্গিত  নন্দিত নিত্যনবীন॥
       নাহি  বিনাশ বিকার  বিশোচন, নাহি  দুঃখ সুখ তাপ—
       নির্মল  নিষ্কল  নির্ভয় অক্ষয়,  নাহি জরা জ্বর  পাপ।
 চির  আনন্দ, বিরাম  চিরন্তন,  প্রেম  নিরন্তর, জ্যোতি  নিরঞ্জন—
                      শান্তি  নিরাময়, কান্তি  সুনন্দন,
                                 সান্ত্বন অন্তবিহীন॥

