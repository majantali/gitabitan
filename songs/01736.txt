  হৃদয়ে রাখো গো দেবী, চরণ তোমার।
এসো মা করুণারানী,      ও বিধুবদনখানি
  হেরি হেরি আঁখি ভরি হেরিব আবার।
  এসো আদরিনী বাণী, সমুখে আমার॥
মৃদু মৃদু হাসি হাসি   বিলাও অমৃতরাশি,
  আলোয় করেছ আলো, জ্যোতিপ্রতিমা—
  তুমি গো লাবণ্যলতা, মূর্তি-মধুরিমা।
বসন্তের বনবালা      অতুল রূপের ডালা,
  মায়ার মোহিনী মেয়ে ভাবের আধার—
  ঘুচাও মনের মোর সকল আঁধার॥
অদর্শন হলে তুমি       ত্যেজি লোকালয়ভূমি
  অভাগা বেড়াবে কেঁদে গহনে গহনে।
হেরে মোর তরুলতা       বিষাদে কবে না কথা,
    বিষণ্ণ কুসুমকুল বনফুলবনে।
'হা দেবী' 'হা দেবী' বলি গুঞ্জরি কাঁদিবে অলি,
  ঝরিবে ফুলের চোখে শিশির-আসার—
  হেরিব জগত শুধু আঁধার—আঁধার॥
