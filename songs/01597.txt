আমি  সংসারে মন দিয়েছিনু, তুমি আপনি সে মন নিয়েছ।
আমি  সুখ ব'লে দুখ চেয়েছিনু, তুমি দুখ ব'লে সুখ দিয়েছ।
          ( দয়া ক'রে দুখ দিলে আমায়, দয়া ক'রে। )
      হৃদয় যাহার শতখানে ছিল শত স্বার্থের সাধনে
      তাহারে কেমনে কুড়ায়ে আনিলে, বাঁধিলে ভক্তিবাঁধনে।
         ( কুড়ায়ে এনে, শতখান হতে কুড়ায়ে এনে,
              ধুলা হতে তারে কুড়ায়ে এনে। )
      সুখ সুখ ক'রে দ্বারে দ্বারে মোরে কত দিকে কত খোঁজালে,
      তুমি যে আমার কত আপনার এবার সে কথা বোঝালে।
         ( বুঝায়ে দিলে, হৃদয়ে আসি বুঝায়ে দিলে,
              তুমি কে হও আমার বুঝায়ে দিলে। )
      করুণা তোমার কোন্‌ পথ দিয়ে কোথা নিয়ে যায় কাহারে,
      সহসা দেখিনু নয়ন মেলিয়ে—এনেছ তোমারি দুয়ারে।
      ( আমি না জানিতে, কোথা দিয়ে আমায় এনেছ
              আমি না জানিতে। )
