           একি অন্ধকার এ ভারতভূমি !   
                       বুঝি, পিতা, তারে ছেড়ে গেছ তুমি ।
       প্রতি পলে পলে ডুবে রসাতলে কে তারে উদ্ধার করিবে ॥  
     চারি দিকে চাই, নাহি হেরি গতি ।   নাহি যে আশ্রয়, অসহায় অতি ।
       আজি এ আঁধারে বিপদপাথারে  কাহার চরণ ধরিবে ।
     তুমি চাও পিতা, ঘুচাও এ দুখ ।  অভাগা দেশেরে হোয়ো না বিমুখ
       নহিলে আঁধারে বিপদপাথারে কাহার চরণ ধরিবে । 
     দেখো চেয়ে তব সহস্র সন্তান  লাজে নতশির, ভয়ে কম্পমান,
       কাঁদিছে সহিছে শত অপমান লাজ মান আর থাকে না ।
     হীনতা লয়েছে মাথায় তুলিয়া,  তোমারেও তাই গিয়াছে ভুলিয়া,
      দয়াময়  ব'লে আকুলহৃদয়ে  তোমারেও তারা ডাকে না ।
     তুমি চাও পিতা, তুমি চাও চাও ।  এ হীনতা-পাপ এ দুঃখ ঘুচাও ।
       ললাটের কলঙ্ক মুছাও মুছাও নহিলে এ দেশ থাকে না ।
     তুমি যবে ছিলে এ পুণ্যভবনে  কী সৌরভসুধা বহিত পবনে,
       কী আনন্দগান উঠিত গগনে,  কী প্রতিভাজ্যোতি ঝলিত ।
       ভারত-অরণ্যে ঋষিদের গান  অনন্তসদনে করিত প্রয়াণ
       তোমারে চাহিয়া পুণ্যপথ দিয়া  সকলে মিলিয়া চলিত ।
     আজি কী হয়েছে !  চাও পিতা, চাও। এ তাপ এ পাপ এ দুখ ঘুচাও।
            মোরা তো রয়েছি তোমারি সন্তান
                    যদিও হয়েছি পতিত॥
