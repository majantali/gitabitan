আমরা       সবাই রাজা আমাদের এই রাজার রাজত্বে—
                  নইলে মোদের রাজার সনে মিলব কী স্বত্বে?।
আমরা       যা খুশি তাই করি,   তবু     তাঁর খুশিতেই চরি,
আমরা       নই বাঁধা নই দাসের রাজার ত্রাসের দাসত্বে—
                  নইলে মোদের রাজার সনে মিলব কী স্বত্বে?।
রাজা          সবারে দেন মান,    সে মান   আপনি ফিরে পান,
মোদের       খাটো ক’রে রাখে নি কেউ কোনো অসত্যে—
                  নইলে মোদের রাজার সনে মিলব কী স্বত্বে?
আমরা        চলব আপন মতে,    শেষে    মিলব তাঁরি পথে,
মোরা          মরব না কেউ বিফলতার বিষম আবর্তে—
                  নইলে মোদের রাজার সনে মিলব কী স্বত্বে?।

