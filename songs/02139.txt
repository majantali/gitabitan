বনদেবীগণ
  প্রথম।  নেহারো, লো সহচরী,
         কানন আঁধার করি
         ওই দেখো বিভাবরী আসিছে।
  দ্বিতীয়।  দিগন্ত ছাইয়া
         শ্যাম মেঘরাশি থরে থরে ভাসিছে।
  তৃতীয়।  আয়, সখী, এই বেলা
         মাধবী মালতী বেলা
         রাশি রাশি ফুটাইয়ে কানন করি আলা।
  চতুর্থ।  ওই দেখো নলিনী উথলিত সরসে
         অফুট মুকুলমুখী মৃদু মৃদু হাসিছে।
 সকলে।  আসিবে ঋষিকুমার কুসুমচয়নে,
         ফুটায়ে রাখিয়া দিব তারি তরে সযতনে।
         নিচু নিচু শাখাতে ফোটে যেন ফুলগুলি,
         কচি হাত বাড়াইয়ে পায় যেন কাছে॥