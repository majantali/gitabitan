তুমি            সন্ধ্যার মেঘমালা, তুমি আমার নিভৃত সাধনা,
                          মম   বিজনগগনবিহারী।
আমি           আমার মনের মাধুরী মিশায়ে তোমারে করেছি রচনা—
তুমি            আমারি, তুমি আমারি,    মম   বিজনজীবনবিহারী॥
মম             হৃদয়রক্তরাগে তব চরণ দিয়েছি রাঙিয়া,
                          মম  সন্ধ্যাগগনবিহারী।
তব            অধর এঁকেছি সুধাবিষে মিশে মম সুখদুখ ভাঙিয়া—
তুমি            আমারি, তুমি আমারি,  মম   বিজনস্বপনবিহারী॥
মম             মোহের স্বপনলেখা তব নয়নে দিয়েছি পরায়ে।
                          মম  মুগ্ধনয়নবিহারী।
মম             সঙ্গীত তব অঙ্গে অঙ্গে দিয়েছি জড়ায়ে জড়ায়ে—
তুমি            আমারি, তুমি আমারি,  মম  মোহনমরণবিহারী॥
