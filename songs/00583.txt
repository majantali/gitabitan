বসন্তে কি শুধু কেবল ফোটা ফুলের মেলা রে।
দেখিস নে কি শুক্‌নো-পাতা ঝরা-ফুলের খেলা রে॥
    যে ঢেউ উঠে তারি সুরে   বাজে কি গান সাগর জুড়ে।
    যে ঢেউ পড়ে তাহারও সুর জাগছে সারা বেলা রে।
    বসন্তে আজ দেখ্‌ রে তোরা ঝরা ফুলের খেলা রে॥
আমার প্রভুর পায়ের তলে   শুধুই কি রে মানিক জ্বলে
চরণে তাঁর লুটিয়ে কাঁদে লক্ষ মাটির ঢেলা রে॥
    আমার গুরুর আসন-কাছে   সুবোধ ছেলে ক জন আছে।
    অবোধ জনে কোল দিয়েছেন, তাই আমি তার চেলা রে।
    উৎসবরাজ দেখেন চেয়ে ঝরা-ফুলের খেলা রে॥
