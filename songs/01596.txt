আমি  জেনে শুনে তবু ভুলে আছি,  দিবস কাটে বৃথায় হে।
আমি যেতে চাই তব পথপানে,   ওহে  কত বাধা পায় পায় হে।
( তোমার অমৃতপথে,  যে পথে তোমার আলো জ্বলে সেই অভয়পথে। )
চারি দিকে হেরো ঘিরেছে কারা,  শত বাঁধনে জড়ায় হে।
আমি  ছাড়াতে চাহি, ছাড়ে না কেন গো— ডুবায়ে রাখে মায়ায় হে।
( তারা বাঁধিয়া রাখে, তোমার বাহুর বাঁধন হতে তারা বাঁধিয়া রাখে। )
দাও ভেঙে দাও এ ভবের সুখ,  কাজ নেই এ খেলায় হে।
আমি  ভুলে থাকি যত অবোধের মতো  বেলা বহে তত যায় হে।
( ভুলে যে থাকি, দিন যে মিলায়, খেলা যে ফুরায়, ভুলে যে থাকি। )
হানো তব বাজ হৃদয়গহনে,   দুখানল জ্বালো তায় হে।
তুমি  নয়নের জলে ভাসায়ে আমারে  সে জল দাও মুছায়ে হে।
( নয়নজলে— তোমার-হাতের-বেদনা-দেওয়া নয়নজলে—
                    প্রাণের-সকল-কলঙ্ক-ধোওয়া নয়নজলে। )
শূন্য ক'রে দাও হৃদয় আমার,  আসন পাতো সেথায় হে।
ওহে  তুমি এসো এসো, নাথ হয়ে বোসো, ভুলো না আমায় হে।
( আমার শূন্য প্রাণে— চির-আনন্দে ভরে থাকো আমার শূন্য প্রাণে। )
