                 আমি    যখন ছিলেম অন্ধ
       সুখের খেলায় বেলা গেছে, পাই নি তো আনন্দ॥
 খেলাঘরের দেয়াল গেঁথে    খেয়াল নিয়ে ছিলেম মেতে,
       ভিত ভেঙে যেই এল ঘরে ঘুচল আমার বন্ধ।
       সুখের খেলা আর রোচে না, পেয়েছি আনন্দ॥
 ভীষণ আমার, রুদ্র আমার,   নিদ্রা গেল ক্ষুদ্র আমার—
       উগ্র ব্যথায় নূতন ক’রে বাঁধলে আমার ছন্দ।
 যে দিন তুমি অগ্নিবেশে    সব-কিছু মোর নিলে এসে
       সে দিন আমি পূর্ণ হলেম ঘুচল আমার দ্বন্দ্ব।
       দুঃখসুখের পারে তোমায় পেয়েছি আনন্দ॥

