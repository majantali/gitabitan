        পারবি না কি যোগ দিতে এই ছন্দে রে
        এই    খসে যাবার, ভেসে যাবার, ভাঙবারই আনন্দে রে॥
 পাতিয়া কান শুনিস না যে      দিকে দিকে গগনমাঝে
        মরণবীণায় কী সুর বাজে তপন-তারা-চন্দ্রে রে—
        জ্বালিয়ে আগুন ধেয়ে ধেয়ে জ্বলবারই আনন্দে রে॥
 পাগল-করা গানের তানে    ধায় যে কোথা কেই বা জানে,
        চায় না ফিরে পিছন-পানে, রয় সে বাঁধা বন্ধে রে—
        লুটে যাবার, ছুটে যাবার, চলবারই আনন্দে রে।
 সেই আনদ-চরণ-পাতে       ছয় ঋতু যে নৃত্যে মাতে,
        প্লাবন বহে যায় ধরাতে বরণ-গীতে গন্ধে রে—
        ফেলে দেবার, ছেড়ে দেবার, মরবারই আনন্দে রে॥

