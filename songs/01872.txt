বাদরবরখন, নীরদগরজন,   বিজুলিচমকন ঘোর,
উপেখই কৈছে আও তু কুঞ্জে   নিতিনিতি মাধব মোর।
ঘন ঘন চপলা চমকয় যব পহু,   বজরপাত যব হোয়,
তুঁহুক বাত তব সমরযি প্রিয়তম,   ডর অতি লাগত মোয়।
অঙ্গবসন তব ভীঁখত মাধব,   ঘন ঘন বরখত মেহ,
ক্ষুদ্র বালি হম, হমকো লাগয়   কাহ উপেখবি দেহ॥
বইস বইস, পহু, কুসুস্মশয়ন-’পর   পদযুগ দেহ পসারি।
সিক্ত চরণ তব মোছব যতনে   কুন্তলভার উঘারি।
শ্রান্ত অঙ্গ তব হে ব্রজসুন্দর,   রাখ বক্ষ-’পর মোর।
তনু তব ঘেরব পুলকিত পরশে   বাহুমৃণালক ডোর।
ভানু কহে, বৃকভানুনন্দিনী,   প্রেমসিন্ধু মম কালা
তোঁহার লাগয় প্রেমক লাগয়   সব কছু সহবে জ্বালা

