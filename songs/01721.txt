জগতের পুরোহিত তুমি— তোমার এ জগৎ-মাঝারে
এক চায় একেরে পাইতে, দুই চায় এক হইবারে।
ফুলে ফুলে করে কোলাকুলি,  গলাগলি অরুণে উষায়।
মেঘ দেখে মেঘ ছুটে আসে,  তারাটি তারার পানে চায়।
পূর্ণ হল তোমার নিয়ম,  প্রভু হে, তোমারি হল জয়—
তোমার কৃপায় এক হল  আজি এই যুগলহৃদয়।
যে হাতে দিয়েছ তুমি বেঁধে  শশধরে ধরার প্রণয়ে
সেই হাতে বাঁধিয়াছ তুমি  এই দুটি হৃদয়ে হৃদয়ে।
জগত গাহিছে জয়-জয়,  উঠেছে হরষকোলাহল,
প্রেমের বাতাস বহিতেছে— ছুটিতেছে প্রেমপরিমল।
পাখিরা গাও গো গান,  কহো বায়ু চরাচরময়—
মহেশের প্রেমের জগতে  প্রেমের হইল আজি জয়॥
