দিনগুলি মোর সোনার খাঁচায় রইল না—
      সেই-যে আমার নানা রঙের দিনগুলি।
            কান্নাহাসির বাঁধন তারা সইল না—
                  সেই-যে আমার নানা রঙের দিনগুলি॥
আমার প্রাণের গানের ভাষা
       শিখবে তারা ছিল আশা
             উড়ে গেল, সকল কথা কইল না—
                    সেই-যে আমার নানা রঙের দিনগুলি॥
স্বপন দেখি, যেন তারা কার আশে
       ফেরে আমার ভাঙা খাঁচার চার পাশে—
             সেই-যে আমার নানা রঙের দিনগুলি।
এত বেদন হয় কি ফাঁকি।
        ওরা কি সব ছায়ার পাখি।
              আকাশ-পারে কিছুই কি গো বইল না—
                     সেই-যে আমার নানা রঙের দিনগুলি॥
