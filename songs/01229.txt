 তাঁহারে    আরতি করে চন্দ্র তপন,    দেব মানব বন্দে চরণ—
           আসীন সেই বিশ্বশরণ তাঁর জগতমন্দিরে॥
 অনাদিকাল অনন্তগগন   সেই   অসীম-মহিমা-মগন—
           তাহে তরঙ্গ উঠে সঘন    আনন্দ-নন্দ-নন্দ রে॥
 হাতে লয়ে ছয় ঋতুর ডালি     পায়ে দেয় ধরা কুসুম ঢালি—
           কতই বরন, কতই গন্ধ    কত গীত কত ছন্দ রে॥
 বিহগগীত গগন ছায়—     জলদ গায়, জলধি গায়—
           মহাপবন হরষে ধায়,    গাহে গিরিকন্দরে।
 কত কত শত ভকতপ্রাণ    হেরিছে পুলকে, গাহিছে গান—
           পুণ্য কিরণে ফুটিছে প্রেম,    টুটিছে মোহবন্ধ রে॥

