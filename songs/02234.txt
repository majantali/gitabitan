 দ্বিতীয়া সখী।
   জীবনে পরম লগন কোরো না হেলা, 
   কোরো না হেলা হে গরবিনী।
   বৃথাই কাটিবে বেলা, সাঙ্গ হবে যে খেলা—
   সুধার হাটে ফুরাবে বিকিকিনি।
   মনের মানুষ লুকিয়ে আসে, দাঁড়ায় পাশে—
   হেসে চলে যায় জোয়ার-জলে ভাসিয়ে ভেলা।
   দুর্লভধনে দুঃখের পণে লও গো জিনি।
   ফাগুন যখন যাবে গো নিয়ে ফুলের ডালা
   কী দিয়ে তখন গাঁথিবে তোমার বরণমালা  হে গরবিনী।
   বাজবে বাঁশি দূরের হাওয়ায়, 
   চোখের জলে শূন্যে চাওয়ায়  কাটবে প্রহর—
   বাজবে বুকে বিদায়পথের চরণ ফেলা  হে গরবিনী॥
