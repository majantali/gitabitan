      আঁধার রজনী পোহালো,    জগত পূরিল পুলকে।
      বিমল প্রভাতকিরণে        মিলিল দ্যুলোকে ভূলোকে॥
      জগত নয়ন তুলিয়া         হৃদয় দুয়ার খুলিয়া
      হেরিছে হৃদয়নাথেরে       আপন হৃদয়-আলোকে॥
      প্রেমমুখহাসি তাঁহারি       পড়িছে ধরার আননে—
      কুসুম বিকশি উঠিছে,      সমীর বহিছে কাননে।
      সুধীরে আঁধার টুটিছে,     দশ দিক ফুটে উঠিছে—
      জননীর কোলে যেন রে     জাগিছে বালিকা বালকে॥
      জগত যে দিকে চাহিছে    সে দিকে দেখিনু চাহিয়া,
      হেরি সে অসীম মাধুরী     হৃদয় উঠিছে গাহিয়া।
      নবীন আলোকে ভাতিছে,   নবীন আশায় মাতিছে,
      নবীন জীবন লভিয়া        জয়-জয় উঠে ত্রিলোকে॥

