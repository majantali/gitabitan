                আমায়  বোলো না গাহিতে বোলো না।
      এ কি  শুধু হাসি খেলা, প্রমোদের মেলা, শুধু মিছে কথা ছলনা?।
এ যে  নয়নের জল, হতাশের শ্বাস,  কলঙ্কের কথা, দরিদ্রের আশ,
      এ যে  বুক-ফাটা দুখে গুমরিছে বুকে গভীর মরমবেদনা।
      এ কি  শুধু হাসি খেলা, প্রমোদের মেলা, শুধু মিছেকথা ছলনা?।
এসেছি কি হেথা যশের কাঙালি  কথা গেঁথে গেঁথে নিতে করতালি—
       মিছে কথা কয়ে, মিছে যশ লয়ে, মিছে কাজে নিশিযাপনা!
কে জাগিবে আজ, কে করিবে কাজ,  কে ঘুচাতে চাহে জননীর লাজ—
       কাতরে কাঁদিবে, মায়ের পায়ে দিবে সকল প্রাণের কামনা?
       এ কি  শুধু হাসি খেলা, প্রমোদের মেলা, শুধু মিছেকথা ছলনা?।

