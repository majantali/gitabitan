একলা ব'সে একে একে অন্যমনে   পদ্মের দল ভাসাও জলে অকারণে।
হায় রে, বুঝি কখন তুমি গেছ ভুলে   ও যে আমি এনেছিলেম আপনি তুলে,
           রেখেছিলেম প্রভাতে ওই চরণমূলে   অকারণে—
           কখন তুলে নিলে হাতে যাবার ক্ষণে   অন্যমনে॥
           দিনের পরে দিনগুলি মোর এমনি ভাবে
           তোমার হাতে ছিঁড়ে ছিঁড়ে হারিয়ে যাবে।
           সবগুলি এই শেষ হবে যেই তোমার খেলায়
           এমনি তোমার আলস-ভরা অবহেলায়
     হয়তো তখন বাজবে ব্যথা সন্ধেবেলায়   অকারণে—
     চোখের জলের লাগবে আভাস নয়নকোণে   অন্যমনে॥
