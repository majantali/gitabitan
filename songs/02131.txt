  প্রমদা।  কেন এলি রে, ভালোবাসিলি,   ভালোবাসা পেলি নে।
         কেন সংসারেতে উঁকি মেরে চলে গেলি নে।
 সখীগণ।   সংসার কঠিন বড়ো— কারেও সে ডাকে না,
              কারেও সে ধরে রাখে না।
          যে থাকে সে থাকে আর যে যায় সে যায়—
              কারো তরে ফিরেও না চায়।
  প্রমদা।  হায় হায়, এ সংসারে যদি না পূরিল
              আজন্মের প্রাণের বাসনা,
         চলে যাও ম্লানমুখে, ধীরে ধীরে ফিরে যাও—
              থেকে যেতে কেহ বলিবে না।
         তোমার ব্যথা তোমার অশ্রু তুমি নিয়ে যাবে—
              আর তো কেহ অশ্রু ফেলিবে না॥
