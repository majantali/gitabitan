 তব     সিংহাসনের আসন হতে এলে তুমি নেমে—
 মোর    বিজন ঘরের দ্বারের কাছে দাঁড়ালে, নাথ, থেমে॥
           একলা বসে আপন-মনে গাইতেছিলেম গান;
           তোমার কানে গেল সে সুর, এলে তুমি নেমে—
 মোর    বিজন ঘরের দ্বারের কাছে দাঁড়ালে, নাথ, থেমে॥
           তোমার সভায় কত যে গান, কতই আছে গুণী—
           গুণহীনের গানখানি আজ বাজল তোমার প্রেমে!
           লাগল সকল তানের মাঝে একটি করুণ সুর,
           হাতে লয়ে বরণমালা এলে তুমি নেমে—
 মোর    বিজন ঘরের দ্বারের কাছে দাঁড়ালে, নাথ, থেমে॥

