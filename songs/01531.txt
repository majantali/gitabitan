 বিশ্বরাজালয়ে বিশ্ববীণা বাজিছে।
 স্থলে জলে নভতলে বনে উপবনে
 নদীনদে গিরি-গুহা-পারাবারে
 নিত্য জাগে সরস সঙ্গীতমধুরিমা,  নৃত্যরসভঙ্গিমা॥
 নববসন্তে নব আনন্দ— উৎসব নব—
 অতি মঞ্জুল, অতি মঞ্জুল, শুনি মঞ্জুল গুঞ্জন কুঞ্জে;
 শুনি রে শুনি মর্মর পল্লবপুঞ্জে;
 পিককূজন্পুষ্পবনে বিজনে।
 তব  স্নিগ্ধ সুশোভন লোচনলোভন শ্যামসভাতলমাঝে
 কলগীত সুললিত বাজে।
 তোমার নিশ্বাসসুখপরশে  উচ্ছ্বাসহরষে
 পল্লবিত, মঞ্জরিত, গুঞ্জরিত, উল্লসিত সুন্দর ধরা।
 দিকে দিকে তব বাণী— নব নব তব গাথা— অবিরল রসধারা॥
