আমরা  বেঁধেছি কাশের গুচ্ছ, আমরা গেঁথেছি শেফালিমালা—
       নবীন ধানের মঞ্জরী দিয়ে সাজিয়ে এনেছি ডালা॥
       এসো গো শারদলক্ষ্মী, তোমার শুভ্র মেঘের রথে,
এসো   নির্মল নীলপথে,
এসো   ধৌত শ্যামল আলো-ঝলমল বনগিরিপর্বতে—
এসো   মুকুটে পরিয়া শ্বেতশতদল শীতল-শিশির-ঢালা।
       ঝরা মালতীর ফুলে
       আসন বিছানো নিভৃত কুঞ্জে ভরা গঙ্গার কূলে,
       ফিরিছে মরাল ডানা পাতিবারে তোমার চরণমূলে।
       গুঞ্জর তাল তুলিয়ো তোমার সোনার বীণার তারে
       মৃদুমধু ঝঙ্কারে,
       হাসি-ঢালা সুর গলিয়া পড়িবে ক্ষণিক অশ্রুধারে।
       রহিয়া রহিয়া যে পরশমণি ঝলকে অলককোণে
       পলকের তরে সকরুণ করে বুলায়ো বুলায়ো মনে—
       সোনা হয়ে যাবে সকল ভাবনা, আঁধার হইবে আলা॥
