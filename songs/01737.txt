    নীরব রজনী দেখো মগ্ন জোছনায়।
ধীরে ধীরে, অতি ধীরে, অতি ধীরে গাও গো॥
    ঘুমঘোরময় গান বিভাবরী গায়—
    রজনীর কণ্ঠ-সাথে সুকণ্ঠ মিলাও গো॥
নিশার কুহকবলে       নীরবতাসিন্ধুতলে
    মগ্ন হয়ে ঘুমাইছে বিশ্বচরাচর—
প্রশান্ত সাগরে হেন       তরঙ্গ না তুলে যেন
    অধীর উচ্ছ্বাসময় সঙ্গীতের স্বর।
তটিনী কী শান্ত আছে—   ঘুমাইয়া পড়িয়াছে
    বাতাসের মৃদুহস্ত-পরশে এমনি
ভুলে যদি ঘুমে ঘুমে       তটের চরণ চুমে
    সে চুম্বনধ্বনি শুনে চমকে আপনি।
তাই বলি, অতি ধীরে,  অতি ধীরে গাও গো—
    রজনীর কণ্ঠ-সাথে সুকণ্ঠ মিলাও গো॥
