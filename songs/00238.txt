 আমি   বহু  বাসনায়  প্রাণপণে চাই,  বঞ্চিত করে  বাঁচালে  মোরে।
               এ কৃপা  কঠোর সঞ্চিত  মোর জীবন  ভ’রে॥
 না  চাহিতে মোরে  যা করেছ  দান—আকাশ আলোক  তনু মন প্রাণ,
             দিনে  দিনে তুমি  নিতেছ আমায় সে  মহা দানেরই  যোগ্য ক’রে
                অতি-ইচ্ছার  সঙ্কট হতে  বাঁচায়ে  মোরে॥
 আমি   কখনো বা  ভুলি কখনো বা  চলি তোমার  পথের লক্ষ্য  ধরে;
                তুমি  নিষ্ঠুর  সম্মুখ হতে  যাও যে সরে।
 এ যে তব  দয়া, জানি  জানি হায়,   নিতে  চাও ব’লে  ফিরাও আমায়—
        পূর্ণ  করিয়া লবে এ  জীবন তব  মিলনেরই  যোগ্য ক’রে
               আধা  ইচ্ছার সঙ্কট  হতে বাঁচায়ে  মোরে॥

