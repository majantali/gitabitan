খেলা কর্‌, খেলা কর্‌  তোরা     কামিনীকুসুমগুলি।
দেখ্‌ সমীরণ লতাকুঞ্জে গিয়া    কুসুমগুলির চিবুক ধরিয়া
ফিরায়ে এধার, ফিরায়ে ও ধার,   দুইটি কপোল চুমে বারবার
                         মুখানি উঠায়ে তুলি।
তোরা খেলা কর্‌, তোরা খেলা কর্‌,   কামিনীকুসুমগুলি।
কভু পাতা-মাঝে লুকায়ে মুখ,   কভু বায়ু-কাছে খুলে দে বুক,
মাথা নাড়ি নাড়ি নাচ্‌ কভু নাচ্‌   বায়ু-কোলে দুলি দুলি।
দু দণ্ড বাঁচিবি, খেলা তবে খেলা— প্রতি নিমিষেই ফুরাইছে বেলা,
বসন্তের কোলে খেলাশ্রান্ত প্রাণ    ত্যজিবি ভাবনা ভুলি॥
